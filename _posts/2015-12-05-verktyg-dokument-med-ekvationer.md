---
layout: post
title:  "Verktyg för att skriva dokument med ekvationer (Swedish)"
date:   2015-12-05
---

## 1. Introduktion

Detta inlägg tar upp några olika verktyg för att skriva dokument innehållandes ekvationer, vilket behövs när man exempelvis skriver ett dokument med matteuppgifter.

Inlägget riktar sig till framför allt lärare som antingen inte vet vart de ska börja med detta eller som vill ha lite inspiration för att hitta nya verktyg att jobba med.

## 2. Google Docs (gratis, helt ok)

![Ekvation i Google Docs](/img/math-google-docs.png)

Gratis och hyfsat enkelt verktyg att jobba med. Bland nackdelarna så känns det som att vissa saker saknas, menyerna inte helt intutiva, samt att det ibland är svårt att hålla koll på vad man håller på att redigera, ett exempel då det lätt blir trassligt är när man arbetar med exponenter.

Bland fördelarna finns också att det är enkelt att dela med sig av dokumenten, speciellt om man redan kör Google Apps på organisationen.

För att komma igång:

1. Logga in med ett Google-konto på [Google Drive](https://drive.google.com)
2. Välj New -> Google Docs
3. Välj Insert -> Equation för att skapa en ny ekvation
4. Nu är det bara att mata in ekvationen med hjälp av tangentbordet samt verktygsfältet för ekvationer som visas under det vanliga verktygsfältet

## 3. Microsoft Word (licens, riktigt bra)

![Ekvation i Microsoft Word](/img/math-microsoft-word.png)

Microsoft Word är inte gratis, men de flesta personer som jobbar mycket med textdokument brukar redan inneha en licens.

Att arbeta med ekvationer i Word känns väldigt enkelt och bra, påminner mycket om Google Docs fast utan nackdelarna. Menyerna känns intuitiva och man tappar aldrig bort vart man är.

För att komma igång:

1. Köp och installera Word
2. Skapa ett nytt Word-dokument
3. Välj Insert -> Equation för att skapa en ny ekvation

Värt att notera är att jag testade på Mac OS X. Officepaketet brukar i regel vara bättre på Windows, men jag kan inte svara på hur det är på webben och iPads.

## 4. FastFig (gratis, mindre bra)

![Ekvation i FastFig](/img/math-fastfig.png)

FastFig är ett webbaseratverktyg som är specialiserat för att skriva matematiska dokument. Däremot faller det tyvärr ganska kort när det kommer till användarvänligheten, känns som att vissa funktioner inte riktigt fungerar.Ett annat är exempel är att det finns en funktion som beräknar ekvationer automatiskt, däremot förstår jag inte hur jag ska stänga av den.

I vilket fall som helst, ett lovande och ganska ungt verktyg som kan vara värt att prova.

För att komma igång:

1. Registrera dig på [FastFig](https://www.fastfig.com/app/)
2. Nu bör du ha kastats in i ett exempeldokument

## 5. Apache OpenOffice Writer (gratis, helt ok)

![Ekvation i OpenOffice](/img/math-openoffice.png)

OpenOffice är ett gratis och open source alternativ till Microsoft Office. I detta paket finns OpenOffice Writer som är ett alternativ till Word.

Det känns inte riktigt polerat att jobba i OpenOffice Writer som i exempelvis Word och verktygen för att jobba med ekvationer saknar vissa delar. Däremot är det positivt att man jobbar direkt emot en LaTeX-formel då det ger en snäll introduktion till LaTeX.

För att komma igång:

1. Ladda ner och installera [OpenOffice](http://www.openoffice.org/download/)
2. Starta programmet och skapa ett nytt Text Document
3. Gå in på Insert -> Object -> Formula

Om verktygsboxen inte dyker upp så finns denna under View -> Elements när man redigerar en formel.

## 6. LyX (gratis, svårt att komma igång men bra)

![Ekvation i LyX](/img/math-lyx.png)

LyX är ett desktopprogram för både Windows och Mac som är gjort för att skapa dokument i standardformatet LaTeX. LaTeX är ett dokumentformat som används mycket inom det akademiska för forskningspapper och liknande.

Installationen av LyX är inte helt trivial, det kräver först att man installerar stöd för att kunna skapa LaTeX dokument som är en installationsfil på 2.4GB. När man väl har kommit igång med LyX så är det inte heller helt enkelt att använda, menyerna är anpassade för "power users" och känns inte helt intuitiva, så det krävs en del grävande för att lära sig hantera programmet.

Bland fördelarna med LyX så blir slutresultatet riktigt enhetligt och snyggt, det känns väldigt komplett och det är en bra introduktion om man vill lära sig mer om formatet LaTeX.

För att komma igång:

1. Ladda ner och installera stöd för LaTeX (Windows / Mac OS X)
2. Ladda ner och installera LyX
3. Starta lyx och skapa ett nytt dokument
4. Gå in på Insert -> Math -> Inline formula (eller tryck på sum symbolen i verktygsfältet)

Nu bör det ha skapats ett element där du kan skriva in din ekvation och ta hjälp av ekvationsverktygsfältet i botten av fönstret.

## 6. Övrigt

* [Authorea](https://www.authorea.com/) - Intressant ny tjänst för att samskapa dokument, men känns rätt klumpigt att jobba med ekvationer i denna just nu.

## 7. Lite tips för när man ska skicka iväg ett dokument

Ett generellt tips för dokumenthantering är att exportera dokumentet till PDF när man ska skicka iväg den slutgiltiga versionen av dokumentet, detta gör att personen som ska läsa dokumentet inte behöver använda samma program som man själv gör. De flesta verktyg har inbyggt stöd för att exportera till PDF, om det inte finns ett specifikt stöd för det brukar det gå att välja "Spara som PDF" när man väljer att skriva ut ett dokument.

Värt att poängtera är att det inte går att redigera en PDF, så se till att spara undan en kopia av dokumentet i orginalformatet också.

## 8. Sammanfattning

Efter att ha testat runt lite olika verktyg så känns det fortfarande som att Microsoft Word håller tronen när man väger in både tillgänglighet och funktionalitet. Men det finns dock intressanta projekt som FastFig och Authorea att hålla ett öga på för framtiden.
